<!DOCTYPE html>
<html lang="zh-Hant">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Responsive HTML5 Snippet Example</title>
    <style>
        body {
            margin: 0;
            padding: 0;
            font-size: 16px;
            max-width: 1200px;
        }

        p {
            width: 100%;
            /* max-width: 600px; */
            margin: 0 auto;
        }
    </style>
</head>

<body>
    <p>▼禽部第四十八卷．禽之二．鷄▼（《本經》上品）【釋名】燭夜。時珍曰：按徐鉉云：雞者稽也，能稽時也。《廣志》云：大者曰蜀，小者曰荊，其雛曰𪇗。《梵書》名雞，曰鳩七咤。【集解】《別錄》曰：雞生朝鮮平澤。弘景曰：雞屬甚多。朝鮮乃在玄菟、樂浪，不應總是雞所出也。馬志曰：入藥取朝鮮者，良爾。時珍曰：雞類甚多，五方所產，大小形色往往亦異。朝鮮一種長尾雞，尾長三四尺。遼陽一種食雞，一種角雞，味俱肥美，大勝諸雞。南越一種長鳴雞，晝夜啼叫。南海一種石雞，潮至即鳴。蜀中一種鶤雞，楚中一種傖雞，並高三四尺。江南一種矮雞，腳才二寸許也。雞在卦屬巽，在星應昴，無外腎而虧小腸。凡人家無故群雞夜鳴者，謂之荒雞，主不祥。若黃昏獨啼者，主有天恩，謂之盜啼。老雞能人言者，牝雞雄鳴者，雄雞生卵者，並殺之即已。俚人畜雞無雄，即以雞卵告灶而伏出之。南人以雞卵畫墨，煮熟驗其黃，以卜凶吉。又以雞骨占年。其鳴也知時刻，其棲也知陰晴。《太清外術》言：蓄蠱之家，雞輒飛去。《萬畢術》言：其羽焚之，可以致風。《五行志》言：雄雞毛燒著酒中飲之，所求必得。古人言雞能辟邪，則雞亦靈禽也。不獨充庖而已。▲諸雞肉▲【氣味】食忌：詵曰：雞有五色者，玄雞白首者，六指者，四距者，雞死足不伸者，並不可食，害人。時珍曰：《延壽書》云：閹雞能啼者有毒。四月勿食抱雞肉，令人作癰成漏，男女虛乏。弘景曰：小兒五歲以下食雞生蛔虫。雞肉不可合葫蒜、芥、李食，不可合犬肝、犬腎食，並令人泄痢。同兔食成痢，同魚汁食成心瘕，同鯉魚食成癰癤，同獺肉食成遁尸，同生蔥食成虫痔，同糯米食生蛔虫。【發明】宗奭曰：巽為風為雞。雞鳴于五更者，日將至巽位，感動其氣而然也。今有風病人食之，無不發作。巽為雞，信可驗矣。震亨曰：雞屬土而有金、木、火，又屬巽，能助肝火。寇言動風者，習俗所移也。雞性補，能助濕中之火。病邪得之，為有助也。若魚肉之類皆然。且西北多寒，中風者誠有之。東南氣溫多濕，有風病者非風也，皆濕生痰，痰生熱，熱生風耳。時珍曰：《禮記》云：天產作陽，地產作陰。雞卵生而地產，羽不能飛，雖為陽精，實屬風木，是陽中之陰也。故能生熱動風，風火相扇，乃成中風。朱駁寇說為非，亦非矣。頌曰：雞肉雖有小毒，而補虛羸是要，故食治方多用之。▲丹雄雞肉▲【氣味】甘，微溫，無毒。扁鵲曰：辛。【主治】女人崩中漏下，赤白沃。通神，殺惡毒，辟不祥。補虛溫中止血。（《本經》）能愈久傷乏瘡不瘥者。（《別錄》）補肺。（孫思邈）【發明】普曰：丹雄雞一名載丹。宗奭曰：即赤雞也。時珍曰：雞雖屬木，分而配之，則丹雄雞得離火陽明之象，白雄雞得庚金太白之象，故辟邪惡者宜之；烏雄雞屬木，烏雌雞屬水，故胎產宜之；黃雌雞屬土，故脾胃宜之；而烏骨者，又得水木之精氣，故虛熱者宜之，各從其類也。吳球云：三年鏾雞，常食治虛損，養血補氣。【附方】新二。辟禳瘟疫：冬至日取赤雄雞作臘，至立春日煮食至盡，勿分他人。（《肘後方》）百虫入耳：雞肉炙香，塞耳中引出。（《總錄》）▲白雄雞肉▲【氣味】酸，微溫，無毒。藏器曰：甘，寒。【主治】下氣，療狂邪，安五臟，傷中消渴（《別錄》）。調中除邪，利小便，去丹毒（《日華》）。【發明】藏器曰：白雄雞養三年，能為鬼神所使。時珍曰：按陶弘景《真誥》云：學道山中，宜養白雞、白犬，可以辟邪。今術家祈禳皆用白雞，其原本此。是乃異端一說耳，雞亦何神何妖哉？【附方】舊三，新四。癲邪狂妄：自賢自聖，行走不休。白雄雞一只煮，以五味和作羹粥食。（《心鏡》）驚憤邪僻：治因驚憂怖迫，或激憤惆悵，致志氣錯越，心行違僻者。白雄雞一頭（治如食法），真珠四兩，薤白四兩，水三升，煮二升，盡食之，飲汁令盡。（《肘後》）卒然心痛：白雞一頭，治如食法，水三升，煮二升，去雞，煎取六合，入苦酒六合，真珠一錢，複煎取六合，納麝香二豆許，頓服之。（《肘後》）赤白痢下：白雄雞一只，如常作臛及餛飩，空心食。（《心鏡》）猝得咳嗽：白雞一只。苦酒一斗，煮取三升，分三服，並淡食雞。（《肘後》）水氣浮腫：小豆一升，白雄雞一只，治如食法，以水三斗煮熟食之，飲汁令盡。（《肘後方》）肉壞怪病：凡口鼻出腥臭水，以碗盛之，狀如鐵色蝦魚走躍，捉之即化為水，此肉壞也。但多食雞饌即愈。（夏子益《奇疾方》）▲烏雄雞肉▲【氣味】甘，微溫，無毒。【主治】補中止痛（《別錄》）。止肚痛，心腹惡氣，除風濕麻痺，補虛羸，安胎，治折入肉（《日華》）。【發明】時珍曰：按李鵬飛云：黃雞宜老人。烏雞宜產婦，暖血。馬益卿云：妊婦宜食牡雞肉，取陽精之全于天產者。此亦胎教宜見虎豹之意耳。又唐崔行功《纂要》云：婦人產死，多是富貴家，旁人擾攘，致婦驚悸氣亂故耳。惟宜屏除一切人，令其獨產，更爛煮牡雞取汁，作粳米粥與食，自然無恙，乃和氣之效也。蓋牡雞汁性滑而濡。不食其肉，恐難消也。今俗產家，每產後即食雞啖卵，氣壯者幸而無恙，氣弱者因而成疾，皆由不解此意也。【附方】舊四，新六。補益虛弱：詵曰：虛弱人用烏雄雞一只治淨，五味煮極爛，空腹飽食之。食生即反損人。或五味淹炙食，亦良。反胃吐食：用烏雄雞一只，治如食法，入胡荽子半斤在腹內，烹食二只愈。老人中風，煩熱語澀：每用烏雄雞一只（切），蔥白一握，煮臛，下麻子汁、五味，空心食之。（《養老書》）腳氣煩懣：用烏雄雞一只，治如食法，入米作羹食。（《養老書》）寒疝絞痛：用烏雄雞一頭（治如食法），生地黃七斤，同銼，著甑中蒸之，以器盛取汁。清旦溫服，至晚令盡，當下諸寒癖，訖，以白粥食之。久疝不過三服。（《肘後》）卒得咳嗽：烏雄雞一只，治如食法，酒漬半日飲之。（《肘後》）腎虛耳聾：烏雄雞一只治淨，以無灰酒三升煮熟，乘熱食三五只，效。狐尿刺瘡棘人，腫痛欲死。破烏雞拓之，良。（《肘後方》）貓眼睛瘡：身面上瘡，似貓兒眼，有光采，無膿血，但痛痒不常，飲食減少，名曰寒瘡。多吃雞、魚、蔥、韭自愈。（夏子益《奇疾方》）打傷顛撲及牛馬觸動，胸腹破陷，四肢摧折：以烏雞一只，連毛杵一千二百下，苦酒一升和勻。以新布拓病處，將膏塗布上。覺寒振欲吐，徐徐取下，須臾再上。一雞少，則再以愈為度。（《肘後方》）▲黑雌雞肉▲【氣味】甘、酸，溫、平，無毒。【主治】作羹食，治風寒濕痺，五緩六急，安胎（《別錄》）。安心定志，除邪辟惡氣，治血邪，破心中宿血，治癰疽，排膿補新血，及產後虛羸，益色助氣。（《日華》）治反胃及腹痛，踒折骨痛，乳癰。又新產婦以一只治淨，和五味炒香，投二升酒中，封一宿取飲，令人肥白。又和烏油麻二升熬香末之，入酒中極效。（孟詵）【附方】新三。中風舌強不語，目睛不轉，煩熱：烏雌雞一只治淨，以酒五升，煮取二升去滓，分作三次，連服之。食蔥薑粥，暖臥，取小汗。（《飲膳正要》）死胎不下：烏雞一只去毛，以水三升，煮二升去雞。用帛蘸汁摩臍下，自出。（《婦人良方》）虛損積勞：治男女因積虛或大病後，虛損沉困，酸疼盜汗，少氣喘惙，或小腹拘急，心悸胃弱，多臥少起，漸至瘦削。若年深，五臟氣竭，則難治也。用烏雌雞一頭，治如食法，以生地黃一斤（切），飴糖一升，納腹內縛定，銅器貯，于瓶中蒸五升米熟，取出，食肉飲汁，勿用鹽。一月一作，神效。（姚僧坦方）▲黃雌雞肉▲【氣味】甘、酸、鹹，平，無毒。《日華》曰：性溫。患骨熱人勿食。【主治】傷中消渴，小便數而不禁，腸澼泄痢，補益五臟，續絕傷，療五勞，益氣力（《別錄》）。治勞劣，添髓補精，助陽氣，暖小腸，止泄精，補水氣（《日華》）。補丈夫陽氣，治冷氣瘦著床者，漸漸食之，良。以光粉、諸石末和飯飼雞，煮食甚補益。（孟詵）治產後虛羸，煮汁煎藥服，佳（時珍）。【發明】時珍曰：黃者土色，雌者坤象，味甘歸脾，氣溫益胃，故所治皆脾胃之病也。丹溪朱氏謂雞屬土者，當指此雞而發，他雞不得侔此。【附方】舊四，新五。水癖水腫：詵曰：腹中水癖水腫。以黃雌雞一只，如常治淨，和赤小豆一升同煮，候豆爛，即出食之。其汁飲，日二夜一，每服四合。時行黃疾，時行發黃：用金色腳黃雌雞治如食法，煮熟食之，並飲汁令盡，不過再作。亦可少下鹽豉。（《肘後方》）消渴飲水小便數：以黃雌雞煮汁冷凍飲料，並作羹食肉。（《心鏡》）下痢噤口：黃肥雌雞一只，如常為臛，作濕餛飩，空心食之。（《心鏡》）脾虛滑痢：用黃雌雞一只炙，以鹽、醋塗，煮熟乾燥，空心食之。（《心鏡》）脾胃弱乏人痿黃瘦：黃雌雞肉五兩，白麵七兩，切肉作餛飩，下五味煮熟，空心食之。日一作，益顏色，補臟腑。（《壽親》）產後虛羸：黃雌雞一只，去毛及腸肚，背上開破，入生百合三枚，白粳米半升，縫合，入五味汁中煮熟，開腹取百合並飯，和汁作羹食之，並食肉。（《聖濟》）病後虛汗：傷寒後虛弱，日夜汗出不止，口乾心躁。用黃雌雞一只（去腸胃，治淨），麻黃根一兩，水七大盞，煮汁三大盞，去滓及雞，入肉蓯蓉（酒浸一宿，刮淨）一兩，牡蠣（煅）粉二兩，煎取一盞半，分為三服一日服盡。（《聖惠》）老人噎食不通：黃雌雞肉四兩（切），茯苓末二兩，白麵六兩，作餛飩，入豉汁煮食，三五服效。（《養老書》）▲烏骨雞▲【氣味】甘，平，無毒。【主治】補虛勞羸弱，治消渴，中惡鬼擊心腹痛，益產婦，治女人崩中帶下，一切虛損諸病，大人小兒下痢噤口，並煮食飲汁，亦可搗和丸藥（時珍）。【發明】時珍曰：烏骨雞，有白毛烏骨者、黑毛烏骨者，斑毛烏骨者，有骨肉俱烏者；肉白骨烏者。但觀雞舌黑者，則肉骨俱烏，入藥更良。雞屬木，而骨反烏者，巽變坎也，受水木之精氣，故肝腎血分之病宜用之。男用雌，女用雄。婦人方科有烏雞丸，治婦人百病，煮雞至爛和藥，或並骨研用之。按《太平御覽》云：夏侯弘行江陵，逢一大鬼引小鬼數百行。弘潛捉末後一小鬼問之。曰：此廣州大殺也，持弓戟往荊、揚二州殺人。若中心腹者死，餘處猶可救。弘曰：治之有方乎？曰：但殺白烏骨雞薄心即瘥。時荊、揚病心腹者甚眾，弘用此治之，十愈八九。中惡用烏雞，自弘始也。此說雖涉迂怪，然其方則神妙，謂非神傳不可也。鬼擊猝死，用其血塗心下，亦效。【附方】新三。赤白帶下：白果、蓮肉、江米各五錢，胡椒一錢，為末。烏骨雞一只，如常治淨，裝末入腹煮熟，空心食之。遺精白濁下元虛憊者：用前方食之良。脾虛滑泄：烏骨母雞一只治淨，用豆蔻一兩，草果二枚，燒存性，摻入雞腹內，紮定煮熟，空心食之。▲反毛雞▲【主治】反胃。以一只煮爛，去骨，入人參、當歸、食鹽各半兩，再同煮爛，（時珍。出《乾坤生意》）。【發明】時珍曰：反毛雞，即翻翅雞也，毛翮皆反生向前。治反胃者，述類之義耳。▲泰和老雞▲【氣味】甘、辛，熱，無毒。【主治】內托小兒痘瘡（時珍）。【發明】時珍曰：江西泰和、吉水諸縣，俗傳老雞能發痘瘡，家家畜之，近則五六年，遠則一二十年。待痘瘡發時，以五味煮爛，與兒食之，甚則加胡椒及桂、附之屬。此亦陳文中治痘用木香、異功散之意，取其能助濕熱發膿也。風土有宜不宜，不可以為法。▲雞頭▲（丹、白雄雞者良）【主治】殺鬼，東門上者尤良（《本經》）。治蠱，禳惡，辟瘟（時珍）。【發明】時珍曰：古者正旦，磔雄雞，祭門戶，以辟邪鬼。蓋雞乃陽精，雄者陽之體，頭者陽之會，東門者陽之方，以純陽勝純陰之義也。《千金》轉女成男方中用之，亦取此義也。按應劭《風俗通》云：俗以雞祀祭門戶。雞乃東方之牲，東方既作，萬物觸戶而出也。《山海經》祠鬼神皆用雄雞，而今治賊風有雞頭散，治蠱用東門雞頭，治鬼痱用雄雞血，皆凡祭祀禳舋，供其雞牲。注云：禳郊及疆，卻災變也。作宮室器物，取血塗舋隙。《淮南子》曰：雞頭已瘻，此類之推也。【附方】新一。猝魘死昏：東門上雞頭為末，酒服之。（《千金方》）▲雞冠血▲（三年雄雞者良）。【氣味】鹹，平，無毒。【主治】烏雞者，主乳難（《別錄》）。治目淚不止，日點三次，良（孟詵）。亦點暴赤目（時珍）。丹雞者，治白癜風（《日華》）。並療經絡間風熱。塗頰，治口喎不正；塗面，治中惡；卒飲之，治縊死欲絕，及小兒猝驚客忤。塗諸瘡癬，蜈蚣、蜘蛛毒，馬嚙瘡，百虫入耳（時珍）。【發明】時珍曰：雞冠血，用三年老雄者，取其陽氣充溢也。風中血脈則口僻喎，冠血鹹而走血透肌，雞之精華所聚，本乎天者親上也。丹者陽中之陽，能辟邪，故治中惡、驚忤諸病。烏者陽形陰色，陽中之陰，故治產乳、目淚諸病。其治蜈蚣、蜘蛛諸毒者，雞食百虫，制之以所畏也。高武《痘疹正宗》云：雞冠血和酒服，發痘最佳。雞屬巽屬風、頂血至清至高，故也。【附方】舊九，新十。益助陽氣：詵曰：丹雄雞冠血，和天雄、太陽粉各四分，桂心二分，丸服之。鬼擊猝死：烏雞冠血，瀝口中令咽；仍破此雞拓心下，冷乃棄之道邊，妙。（《肘後》）猝死寢死：治猝死，或寢臥奄忽而絕，皆是中惡。用雄雞冠血塗面上，乾則再上，仍吹入鼻中，並以灰營死人一周。（《肘後》）猝然忤死不能言：用雞冠血，和真珠，丸小豆大。納三、四丸入口中，效。（《肘後方》）卒縊垂死心下猶溫者：勿斷繩。刺雞冠血滴口中，以安心神。或云：男用雌，女用雄。（《肘後》）小兒猝驚：似有痛處，不知疾狀。用雄雞冠血少許，滴口中，妙。（《譚氏小兒》）小兒解顱：丹雄雞冠上血滴之，以赤芍藥末粉之，甚良。（《普濟》）陰毒猝痛：用雄雞冠血，入熱酒中飲之，暖臥取汗。（《傷寒蘊要》）女人陰血：女人交接違理，血出。用雄雞冠血塗之。（《集驗》）爛弦風眼：雞冠血點之，日三五度。（《聖惠》）對口毒瘡：熱雞血頻塗之，取散。（《皆效方》）發背癰疽：用雄雞冠血滴疽上，血盡再換，不過五六雞，痛止毒散，數日自愈。（《保壽堂方》）浸淫瘡毒：不早治，周身殺人。以雞冠血塗之，日四五度。（《肘後》）馬咬成瘡腫痛：用雞冠血塗之。䭸馬用雌雞，牝馬用雄雞。（《肘後方》）蜈蚣咬瘡：雞冠血塗之。（錢相公《篋中方》）蜘蛛咬瘡：同上。中蜈蚣毒：舌脹退場門是也。雄雞冠血浸舌，並咽之。（《青囊雜纂》）▲雞血▲（烏雞、白雞者良）【氣味】鹹，平，無毒。【主治】踒折骨痛及痿痺，中惡腹痛，乳難（《別錄》）。治剝驢馬被傷，及馬咬人，以熱血浸之。白癜風，癧瘍風，以雄雞翅下血塗之（藏器）。熱血服之，主小兒下血及驚風，解丹毒蠱毒，鬼排陰毒，安神定志。時珍曰：《肘後》治驚邪恍惚大方中亦用之。【附方】新十。陰毒：雞血沖熱酒飲。鬼痱猝死：用烏雄雞血塗心下，即蘇。（《風俗通》）解百蠱毒：白雞血，熱飲之。（《廣記》）驚風不醒：白烏骨雄雞血，抹唇上即醒。（《集成》）縊死未絕：雞血塗喉下。（《千金》）黃疸困篤：用半斤大雄雞，背上破開，不去毛，帶熱血合患人胸前，冷則換之。日換數雞筋骨折傷：急取雄雞一只刺血，量患人酒量，或一碗，或半碗，和飲，痛立止，神驗。（《青囊》）雜物瞇目不出：以雞肝血滴少許，即出。（《聖惠》）蚰蜒入耳：生油調雞心血，滴入即出。（《總錄》）金瘡腸出：以乾人屎末抹入，桑皮線縫合，熱雞血塗之。（《生生編》）▲肪▲（烏雄雞者良）【氣味】甘，寒，無毒。【主治】耳聾（《別錄》）。頭禿髮落（時珍）。【附方】新一。年久耳聾：用煉成雞肪五兩，桂心十八銖，野葛六銖，同以文火煎三沸，去滓。每用棗許，以葦筒炙熔，傾入耳中。如此十日，耵聹自出，長寸許也。（《千金翼》）▲腦▲（白雄雞者良）【主治】小兒驚癇。燒灰酒服，治難產（蘇恭）。▲心▲（烏雄雞者良）【主治】五邪（《別錄》）。▲肝▲（雄雞者良）【氣味】甘、苦，溫，無毒。時珍曰：微毒。《內則》云：食雞去肝，為不利人也。【主治】起陰（《別錄》）。補腎。治心腹痛，安漏胎下血，以一具切，和酒五合服之（孟詵）。療風虛目暗。治女人陰蝕瘡，切片納入，引虫出盡，良（時珍）。【附方】新三。陰痿不起：用雄雞肝三具，菟絲子一升，為末，雀卵和，丸小豆大。每服一百丸，酒下，日二。（《千金》）肝虛目暗：老人肝虛目暗。烏雄雞肝一具（切），以豉和米作羹成粥食之。（《養老書》）睡中遺尿：雄雞肝、桂心等分，搗丸小豆大。每服一丸，米飲下，日三服。遺精，加白龍骨。▲膽▲（烏雄雞者良）【氣味】苦，微寒，無毒。【主治】目不明，肌瘡（《別錄》）。月蝕瘡，繞耳根，日三塗之（孟詵）。燈心蘸點胎赤眼，甚良。水化搽痔瘡，亦效（時珍）。【附方】新四。沙石淋瀝：用雄雞膽（乾者）半兩，雞屎白（炒）一兩，研勻。溫酒服一錢，以利為度。（《十便良方》）耳瘑眈目：黑雌雞膽汁塗之，日三。（《聖惠》）眼熱流淚：五倍子、蔓荊子煎湯洗，後用雄雞膽點之。（《摘玄方》）塵沙瞇目：雞膽汁點之。（《醫說》）▲腎▲（雄雞者良）【主治】齆鼻作臭，用一對與脖前肉等分，入豉七粒，新瓦焙研，以雞子清和作餅，安鼻前，引虫出。忌陰人、雞、犬見（《十便良方》）。▲嗉▲【主治】小便不禁，及氣噎食不消（時珍）。【附方】新三。氣噎不通：雞嗉兩枚連食，以濕紙包，黃泥固，煅存性為末，入木香、沉香、丁香末各一錢，棗肉和，丸梧桐子大。每汁下三丸。小便不禁：雄雞喉嚨，及膍胵，並屎白，等分為末。麥粥清服之。（《衛生易簡方》）發背腫毒：雞嗉及肫內黃皮，焙研。濕則乾摻，乾則油調搽之。（《醫林正宗》）▲膍胵裡黃皮▲（一名雞內金）膍胵（音脾鴟），雞肫也。近人諱之，呼肫內黃皮為雞內金。男用雌，女用雄。【氣味】甘，平，無毒。【主治】泄痢。（《本經》）小便頻遺，除熱止煩（《別錄》）。止泄精並尿血，崩中帶下，腸風瀉血（《日華》）。治小兒食瘧，療大人淋漓反胃，消酒積，主喉閉乳蛾，一切口瘡，牙疳諸瘡（時珍）。【附方】舊三，新十七。小便遺失：用雞膍胵一具，並腸燒存性，酒服。男用雌，女用雄。（《集驗》）小便淋瀝痛不可忍：雞肫內黃皮五錢，陰乾燒存性，作一服，白湯下，立愈。（《醫林集要》）膈消飲水：雞內金（洗，晒乾）、栝樓根（炒）各五兩，為末，糊丸梧桐子大。每服三十丸，溫水下，日三。（《總錄》）反胃吐食：雞膍胵一具，燒存性，酒調服。男用雌，女用雄。（《千金》）消導酒積：雞膍胵、乾葛為末，等分，麵糊丸梧桐子大。每服五十丸，酒下。（《袖珍方》）噤口痢疾：雞內金焙研，乳汁服之。小兒瘧疾：用雞膍胵黃皮燒存性，乳服。男用雌，女用雄。（《千金》）喉閉乳蛾：雞肫黃皮勿洗，陰乾燒末，用竹管吹之即破，愈。（《青囊》方）一切口瘡：雞內金燒灰敷之，立效。（《活幼新書》）鵝口白瘡：燒雞肫黃皮為末，乳服半錢。（《子母秘錄》）走馬牙疳：《經驗》：用雞肫黃皮（不落水者）五枚，枯礬五錢，研搽立愈。《心鑑》：用雞肫黃皮，燈上燒存性，入枯礬、黃蘗末等分，麝香少許。先以米泔洗漱後，貼之。陰頭疳蝕：雞內金（不落水）拭淨，新瓦焙脆，出火毒，為細末。先以米泔水洗瘡，乃搽之。亦治口疳。（《經驗方》）穀道生瘡久不愈：用雞膍胵燒存性為末，乾貼之，如神。（《總錄》）腳脛生瘡：雄雞肫內皮，洗淨貼之。一日一易，十日愈。（《小山奇方》）瘡口不合：雞膍胵皮，日貼之。發背初起：用雞肫黃皮（不落水者）陰乾，臨時溫水潤開貼之，隨乾隨潤，不過三五個，即消。（楊氏《經驗方》）發背已潰：用雞肫黃皮，同綿絮焙末搽之，即愈。金腮瘡蝕：初生如米豆，久則穿蝕。用雞內金（焙）、鬱金等分，為末。鹽漿漱了貼之。忌米食。（《總錄》）小兒疣目：雞肫黃皮擦之，自落。（《集要》方）雞骨哽咽：活雞一只打死，取出雞內金洗淨，燈草裹，于火上燒存性。竹筒吹入咽內，即消不可見肉。（《攝生方》）▲腸▲（男用雌，女用雄）【主治】遺溺，小便數不禁。燒存性，每服三指，酒下（《別錄》）。止遺精、白濁、消渴（時珍）。【附方】舊一，新一。小便頻遺：《心鏡》：用雄雞腸一具作臛，和酒服。《普濟》：用雄雞腸，水煮汁服，日三次。▲肋骨▲（烏骨雞者良）【主治】小兒羸瘦，食不生肌（《別錄》）。【附方】新二。小兒囟陷：因臟腑壅熱，氣血不榮。用烏雞骨一兩（酥炙黃），生乾地黃（焙）二兩，為末。每服半錢，粥飲調下。（《聖惠方》）瘡中朽骨：久疽久漏，中有朽骨。以烏骨雞脛骨，實以砒石，鹽泥固濟，煅紅出毒，以骨研末，飯丸粟米大。每以白紙捻送一粒入竅中，外以拔毒膏藥封之，其骨自出。（《醫學正傳》）▲距▲（白雄雞者良）【主治】產難，燒研酒服（蘇恭）。下骨鯁，以雞足一雙，燒灰水服（時珍。出《外台》）。▲翮翎▲（白雄雞者良）【主治】下血閉。左翅毛，能起陰（《別錄》）。治婦人小便不禁，消陰㿗，療骨哽，蝕癰疽，止小兒夜啼，安席下，勿令母知（時珍）。【發明】時珍曰：翅翮形銳而飛揚，乃其致力之處。故能破血消腫，潰癰下鯁。按葛洪云：凡古井及五月井中有毒，不可輒入，即殺人。宜先以雞毛試之，毛直下者無毒，回旋者有毒也。又《感應志》云：五酉日，以白雞左翅燒灰揚之，風立至；以黑犬皮毛燒灰揚之，風立止也。巽為風，雞屬巽，于此可見。【附方】舊二，新七。陰腫如斗：取雞翅毛（一孔生兩莖者）燒灰飲服。左腫取左翅，右腫取右翅，雙腫並取。（《古今錄驗》）陰猝腫痛：雞翮六枝燒存性，蛇床子末等分，隨左右敷之。（《肘後方》）婦人遺尿：雄雞翎燒灰，酒服方寸匕，日三。（《普濟方》）咽喉骨鯁：白雄雞左右翮大毛各一枚，燒灰水服。（《外台》）腸內生癰：雄雞頂上毛並屎燒末，空心酒服。（《千金》）決癰代針：白雞翅下兩邊第一毛，各一莖燒灰水服，即破。（《經驗後方》）解蜀椒毒：雞毛燒煙吸之，並水調一錢服之。（《千金方》）馬汗入瘡：雞毛燒灰，酒服方寸匕。（《集驗方》）蠼螋尿瘡：烏雞翅毛燒灰，油調敷之，虫畏雞故也。（《瑣碎錄》）▲尾毛▲【主治】刺入肉中，以二七枚燒作灰，和男子乳汁封之，當出（孟詵）。解蜀椒毒，燒煙吸之，並以水調灰服。又治小兒痘瘡後生癰，燒灰和水敷之（時珍）。【附方】新一。小便不禁：雄雞尾燒研，酒服方寸匕。（《外台秘要》）▲屎白▲雄雞屎乃有白，臘月收之，白雞烏骨者更良。《素問》作雞矢。【氣味】微寒，無毒。【主治】消渴，傷寒寒熱（《本經》）。破石淋及轉筋，利小便，止遺尿，滅瘢痕（《別錄》）。治中風失音痰迷。炒服，治小兒客忤蠱毒。治白虎風，貼風痛（《日華》）。治賊風、風痺，破血，和黑豆炒，浸酒服之。炒服之，亦治虫咬毒（藏器）。下氣，通利大小便，治心腹鼓脹，消癥瘕，療破傷中風，小兒驚啼。以水淋汁服，解金銀毒。以醋和，塗蜈蚣、蚯蚓咬毒（時珍）。【發明】頌曰：按《素問》云：心腹滿，旦食不能暮食，名為鼓脹。治之以雞屎醴，一劑知，二劑已。王冰注云：本草雞屎利小便，並不治鼓脹。今方法當用湯漬服之耳。時珍曰：鼓脹生于濕熱，亦有積滯成者。雞屎能下氣消積，通利大小便，故治鼓脹有殊功，此岐伯神方也。醴者，一宿初來之酒醅也。又按《范汪方》云：宋青龍中，司徒吏顏奮女苦風疾，一髀偏痛。一人令穿地作坑，取雞屎、荊葉然之，安脛入坑中熏之，有長虫出，遂愈也。【附方】舊十四，新三十一。雞屎醴：《普濟方》云：治鼓脹，旦食不能暮食。由脾虛不能制水，水反勝土，水穀不運，氣不宣流，故令中滿。其脈沉實而滑。宜雞屎醴主之。何大英云：諸腹脹大，皆屬于熱。精氣不得滲入膀胱，別走于腑，溢于皮裡膜外，故成脹滿，小便短澀。雞屎性寒利小便，誠萬金不傳之寶也。用臘月乾雞屎白半斤，袋盛，以酒醅一斗，漬七日。溫服三杯，日三。或為末服二錢亦可。《宣明》：用雞屎（乾者）、桃仁、大黃各等分為末，每服一錢，水一盞，生薑三片，煎湯調下，食後，臨臥服。《正傳》：用雞屎炒研，沸湯淋汁，調木香、檳榔末二錢服。一方：用雞矢、川芎藭等分為末，酒糊丸服。牽牛酒：治一切肚腹、四肢腫脹，不拘鼓脹、氣脹、濕脹、水脹等。有峨嵋一僧，用此治人得效，其人牽牛來謝，故名。用乾雞矢一升炒黃，以好酒三碗，煮一碗，濾汁飲之。少頃，腹中氣大轉動，利下，即自腳下皮皺消也。未盡，隔日再作。仍以田螺二枚，滾酒瀹食，後用白粥調理。（《積善堂經驗方》）小兒腹脹黃瘦：用乾雞矢一兩，丁香一錢，為末，蒸餅丸小豆大。每米湯下十丸，日三服。（《活幼全書》）心腹鱉瘕及宿癥，並卒得癥：以飯飼白雄雞取糞，同小便于瓦器中熬黃為末。每服方寸匕，溫酒服之，日四五服，以消為度。或以膏熬飯飼之，彌佳。（《集驗方》）食米成瘕：好食生米，缺之則口中出清水。以雞矢同白米各半合，炒為末，以水一鍾調服。良久，吐出如米形，即瘥。昔慎道恭病此，飢瘦如勞，蜀僧道廣處此方而愈。（《醫說》）反胃吐食：以烏骨雞一只，與水飲四五日，勿與食。將五蒲蛇二條，竹刀切與食。待雞下糞，取陰乾為末，水丸粟米大。每服一分，桃仁湯下。五七服即愈。（《證治發明》）中諸菜毒發狂，吐下欲死：用雞矢燒末，水服方寸匕。（葛氏方）石淋疼痛：雞矢白，日中半乾，炒香為末。以酸漿飲服方寸匕，日二，當下石出。（《古今錄驗》）小兒血淋：雞矢尖白如粉者，炒研，糊丸綠豆大。每服三五丸，酒下，四、五服效。產後遺溺不禁：雞矢燒灰，酒服方寸匕。（《產寶》）轉筋入腹：其人臂腳直，其脈上下行，微弦。用雞矢為末，水六合，和方寸匕，溫服。（張仲景方）中風寒痺口噤，不知人：以雞矢白一升炒黃，入酒三升攪，澄清飲。（葛氏）白虎風痛：詵曰：鋪飯于患處，以丹雄雞食之。良久，取熱糞封之。取訖，使伏于患人床下。破傷中風：腰脊反張，牙緊口噤，四肢強直。用雞矢白一升，大豆五升，和炒黃，乘熱以酒沃之，微烹令豆澄下。隨量飲，取汗避風。（《經驗後方》）產後中風：口噤瘈瘲，角弓反張。黑豆二升半，同雞矢白一升炒熟，入清酒一升半，浸取一升，入竹瀝服，取汗。（《產寶》）角弓反張，四肢不隨，煩亂欲死：雞矢白一升，清酒五升，搗篩，合揚千遍，乃飲。大人服一升，少小五合，日二服。（《肘後》）小兒口噤：面赤者屬心，白者屬肺。用雞矢白如棗大，綿裹，以水一合煮二沸，分二服。一方：酒研服之。（《千金方》）小兒唇瘡：燒雞矢白，研末敷之。有涎易之。（《聖惠》）小兒驚啼：雞矢白燒灰，米飲服二字。（《千金方》）頭風痺木：用臘月烏雞矢一升，炒黃為末，絹袋盛，漬三升酒中。頻頻溫服令醉。（《千金方》）喉痺腫痛：雞矢白含之咽汁。（《千金》）牙齒疼痛：雞矢白燒末，綿裹咬痛處，立瘥。（《經驗後方》）鼻血不止：雞矢取有白色半截者，燒灰吹之。（唐氏《經驗方》）牙齒不生，《普濟》：不拘大人、小兒。用雄雞矢、雌雞矢各十四顆焙研，入麝香少許，先以針挑破出血，敷之。年高者不過二十日，年少者十日必生。又方：但用烏雞雌雄糞，入舊麻鞋底燒存性，等分，入麝香少許，三日夜不住擦，令熱為佳。李察院亮卿嘗用，有效。耳聾不聽：雞矢白（炒）半升，烏豆（炒）一升，以無灰酒二升，乘熱投入服，取汗。耳如鼓鼙勿訝。（《外台》）面目黃疸：雞矢白、小豆、秫米各二分。為末。分作三服，水下，當有黃汁出也。（《肘後方》）子死腹中：雄雞糞二十一枚，水二升，煎取五合，下米作粥食，胎即出。（《產寶》）乳妒乳癰：雞矢白炒研，酒服方寸匕，須叟三服愈。（《產寶》）乳頭破裂：方同上。梅師。內癰未成：取伏雞屎，水和服，即瘥。（《千金》）頭瘡白禿：雄雞屎末，和陳醬、苦酒洗之。（《千金》）消滅瘢痕：以豬脂三斤，飼烏雞一只，三日後取白矢，同白芷、當歸各一兩，煎十沸，去滓，入鷹矢白半兩，調敷。（《外台》）耳中惡瘡：雞矢白炒研，敷之。（《聖惠》）瘰癧瘻瘡：雄雞矢燒灰，臘豬脂和，敷之。（《千金》）食金中毒已死：取雞矢半升，水淋取汁一升，飲之，日三。（《肘後方》）縊死未絕：雞矢白如棗大，酒半盞和，灌口鼻。（《肘後》）尸腳拆裂無冬夏者：雞屎煮湯，漬半日，取瘥乃止。（《千金》）射工溪毒：白雞矢（白者）二枚，以餳和，塗瘡上。（《肘後》）骨疽不合：骨從孔中出。掘地作坑，口小裡大，深三尺。以乾雞屎二升，同艾及荊葉搗碎，入坑內，燒令煙出。以疽口就熏，用衣擁之，勿令泄氣。半日當有虫出，甚效。（《千金方》）陰毒腹痛：雞糞、烏豆、地膚子各一把，亂髮一團，同炒，煙起，傾入好酒一碗浸之，去滓，熱服即止。（《生生編》）小兒心痛：白烏雞屎五錢（晒研），松脂五錢，為末，蔥頭汁和，丸梧桐子大，黃丹為衣。每醋湯服五丸。忌生冷、硬物，三、四日立效。（《嬰童百問》）▲雞子▲（即雞卵也）黃雌者為上，烏雌者次之。【氣味】甘，平，無毒。思邈曰：微寒。畏醇醋。鼎曰：多食，令人腹中有聲，動風氣。和蔥、蒜食之，氣短；同韭子食，成風痛；共鱉肉食，損人；共獺肉食，成遁尸；同兔肉食，成洩痢。妊婦以雞子、鯉魚同食，令兒生瘡；同糯米食，令兒生虫。時珍曰：小兒患痘疹，忌食雞子，及聞煎食之氣，令生翳膜。【主治】除熱火灼爛瘡、癇痓。可作虎魄神物（《本經》。弘景曰：用欲毈子（黃白混雜者）煮作之，極相似，惟不拾芥爾。又煮白，合銀口含，須臾色如金也）。鎮心，安五臟，止驚安胎，治妊娠天行熱疾狂走，男子陰囊濕痒，及開喉聲失音。醋煮食之，治赤白久痢，及產後虛痢。光粉同炒乾，止疳痢，及婦人陰瘡。和豆淋酒服，治賊風麻痺。醋浸令壞，敷疵。作酒，止產後血運，暖水臟，縮小便，止耳鳴。和蠟炒，治耳鳴、聾，及疳痢（《日華》）。益氣。以濁水煮一枚，連水服之，主產後痢。和蠟煎，止小兒痢（藏器）。大人及小兒發熱，以白蜜一合，和三顆攪服，立瘥（孟詵）。《太平御覽》云：正旦吞烏雞子一枚，可以練形。《嶁神書》云：八月晦日夜半，面北吞烏雞子一枚，有事可隱形。【發明】時珍曰：卵白象天，其氣清，其性微寒；卵黃象地，其氣渾，其性溫；卵則兼黃白而用之，其性平。精不足者補之以氣，故卵白能清氣，治伏熱、目赤、咽痛諸疾；形不足者補之以味，故卵黃能補血，治下痢、胎產諸疾；卵則兼理氣血，故治上列諸疾也。【附方】舊九，新二十二。天行不解已汗者：用新生雞子五枚，傾盞中，入水（一雞子）攪渾，別以水一升煮沸，投入雞子微攪，才似熟則瀉置碗中，納少醬清，似變腥氣，帶熱啜之，覆令汗出愈。（許仁則方）天行嘔逆，食入即吐：雞子一枚，水煮三、五沸，冷水浸少頃，吞之。（《外台》）傷寒發狂，煩躁熱極：吞生雞子一枚，效。（《食鑑》）三十六黃救急方：用雞子一顆，連殼燒灰，研酢一合溫之，頓服，鼻中虫出為效。身體極黃者，不過三枚，神效。（《外台秘要》）白虎風病：藏器曰：取雞子揩病處，咒愿，送糞堆頭上，不過三次瘥。白虎是糞神，愛吃雞子也。身面腫滿：雞子黃白相和，塗腫處。乾再上。（《肘後方》）年深哮喘：雞子略敲損，浸尿缸中三、四日，煮食，能去風痰。（《集成》）心氣作痛：雞子一枚打破，醋二合調勻，暖過頓服。（《肘後》）小兒疳痢肚脹：用雞子一個開孔，入巴豆一粒（去皮），輕粉一錢，用紙五十重裹，于飯甑上蒸三度，放冷去殼研，入麝香少許，糊和丸米粒大。食後溫湯下二丸至三丸。（《經驗方》）預解痘毒：保和方：用雞卵一枚，活地龍一條入卵內，飯上蒸熟，去地龍，與兒食。每歲立春日食一枚，終身不出痘也。李氏：用雞卵一枚，童便浸七日，水煮食之，永不出痘。李捷：用頭生雞子三、五枚，浸廁坑內五、七日，取出煮熟與食，數日再食一枚，永不出痘。（徐都司得于浙人之方）痘瘡赤瘢：雞子一個（酒醅浸七日），白僵蠶二七枚搗末，和勻，揩赤塗之，甚效。（《聖惠》）雀卵面皰：雞卵醋浸令壞，取出敷之。（《普濟》）妊娠時疾令胎不傷：以雞子七枚，納井中令冷，取出打破吞之。（《子母秘錄》）病欲去胎：雞子一枚，入鹽三指撮，服。（張文仲方）胎動下血：藏器曰：雞子二枚打破，以白粉和如稀粥，頓食之。子死腹中：用三家雞卵各一枚，三家鹽各一撮，三家水各一升，同煮。令婦東向飲之，立出。（《千金方》）產後血多不止：烏雞子三枚，醋半升，酒二升，和攪，煮取二升，分四服。（《拾遺》）產後心痛：雞子煮酒，食即安。（《備急方》）產後口乾舌縮：用雞子一枚打破，水一盞攪服。（《經驗後方》）頭風白屑：新下烏雞子三枚，沸湯五升攪，作三度沐之，甚良。（《集驗》）腋下狐臭：雞子兩枚，煮熟去殼，熱夾，待冷，棄之三叉路口，勿回顧。如此三次效。（《肘後方》）乳石發渴：水浸雞子，取清生服，甚良。（《普濟》）解野葛毒已死者：以物開口後，灌雞子三枚，須臾吐出野葛，乃蘇。（《肘後方》）胡蔓草毒：即斷腸草。一葉入口，百竅流血。惟急取鳳凰胎（即雞卵抱未成雛者，已成者不用）研爛，和麻油灌之。吐出毒物乃生，少遲即死。（《嶺南衛生方》）癰疽發背：初作，及經十日以上，腫赤焮熱，日夜疼痛，百藥不效者。用毈雞子一枚，新狗屎如雞子大，攪勻，微火熬令稀稠得所，捻作餅子，于腫頭上貼之，以帛包抹。時時看視，覺餅熱即易，勿令轉動及歇氣，經一宿定。如日多者，三日貼之，一日一易，至瘥乃止。此方穢惡，不可施之貴人。一切諸方皆不能及，但可備擇而已。（《千金方》）蛛蠍蛇傷：雞子一個，輕敲小孔合之，立瘥。（《兵部手集》）蠼螋尿瘡：同上法。身體發熱不拘大人、小兒：用雞卵三枚，白蜜一合和服，立瘥。（《普濟方》）▲卵白▲【氣味】甘，微寒，無毒。【主治】目熱赤痛，除心下伏熱，止煩滿咳逆，小兒下泄，婦人產難，胞衣不出，並生吞之。醋浸一宿，療黃疸，破大煩熱（《別錄》）。產後血閉不下，取白一枚，入醋一半攪服（藏器）。和赤小豆末，塗一切熱毒、丹腫、腮痛神效。冬月以新生者酒漬之，密封七日取出，每夜塗面，去䵟𪒟皶皰，令人悅色（時珍）。【發明】宗奭曰：產後血運，身痙直，口、目向上牽急，不知人。取雞子一枚，去殼分清，以荊芥末二錢調服即安，甚敏捷。烏雞子尤善。【附方】舊四，新六。時行發黃：醋酒浸雞子一宿，吞其白數枚。（《肘後方》）下痢赤白：生雞子一個，取白攤連紙上日乾，折作四重，包肥烏梅十個，安熨斗中，以白炭燒存性，取出碗覆，冷定研末，入水銀粉少許和勻。大人分二服，小兒三服，空心井華水調下。如覺微利，不須再服。（《類證》）蛔虫攻心，口吐清水：以雞子一枚去黃，納好漆入雞子殼中和合。仰頭吞之，虫即出也。（《古今錄驗》）五種遁尸：其狀腹脹，氣急衝心，或磥磈踴起，或牽腰脊。以雞卵白一枚，頓吞之良。（《千金》）咽塞鼻瘡及乾嘔頭痛，食不下：用雞子一枚，開一竅，去黃留白，著米酢，煻火頓沸，取下更頓，如此三次。乘熱飲之，不過一、二度即愈。（《廣濟方》）面生皰瘡：雞子，以三歲苦酒浸之三宿，待軟，取白塗之。（《肘後》）湯火燒灼：雞子清和酒調洗，勤洗即易生肌。忌發物。或生敷之亦可。（《經驗秘方》）頭髮垢䐈：雞子白塗之，少頃洗去，光澤不燥。（瀕湖）面黑令白：雞子三枚，酒浸，密封四七日。每夜以白敷面，如雪白也。（《普濟》）塗面駐顏：雞子一枚，開孔去黃留白，入金華胭脂及硇砂少許，紙封，與雞抱之，俟別卵抱出，乾以塗面。洗之不落，半年尚紅也。（《普濟》）▲卵黃▲【氣味】甘，溫，無毒。【主治】醋煮，治產後虛及痢，小兒發熱。煎食，除煩熱。煉過，治嘔逆。和常山末為丸，竹葉湯服，治久瘧（《藥性》）。炒取油，和粉，敷頭瘡（《日華》）。猝乾嘔者，生吞數枚，良。小便不通者，亦生吞之，數次效。補陰血，解熱毒，治下痢，甚驗（時珍）。【發明】時珍曰：雞子黃，氣味俱厚，陰中之陰，故能補形。昔人謂其與阿膠同功，正此意也。其治嘔逆諸瘡，則取其除熱引虫而已。頌曰：雞子入藥最多，而髮煎方特奇。劉禹錫《傳信方》云：亂髮雞子膏，治孩子熱瘡。用雞子五枚，去白取黃，亂髮如雞子大，相和，于鐵銚中炭火熬之。初甚乾，少頃即髮焦，乃有液出。旋取置碗中，以液盡為度。取塗瘡上，即以苦參末粉之。頃在武陵生子，蓐內便有熱瘡，塗諸藥無益，而日益劇，蔓延半身，晝夜號啼，不乳不睡。因閱本草髮髲條云：合雞子黃煎之，消為水，療小兒驚熱、下痢。注云：俗中嫗母為小兒作雞子煎，用髮雜熬之，良久得汁，與小兒服，去痰熱，主百病。又雞子條云：療火瘡。因是用之，果如神效也。【附方】舊三，新十一。赤白下痢：雞卵一枚，取黃去白，入胡粉滿殼，燒存性。以酒服一錢匕。（葛氏方）妊娠下痢絞痛：用烏雞子一枚，開孔去白留黃，入黃丹一錢在內，厚紙裹定，泥固煨乾為末。每服三錢，米飲下。一服愈者是男，兩服愈者是女。（《三因方》）子死腹中：雞子黃一枚，薑汁一合，和勻頓服，當下。（《普濟》）小腸疝氣：雞子黃攪溫水服之。三服效。小兒癇疾：雞子黃和乳汁攪服。不過三兩枚，自定。（《普濟》）小兒頭瘡：煮熟雞子黃，炒令油出，以麻油、膩粉搽之。（《事林廣記》）鼠瘻已潰：雞卵一枚，米下蒸半日，取黃熬令黑。先拭瘡令乾，以藥納孔中，三度即愈。（《千金方》）腳上臭瘡：熟雞子黃一個，黃蠟一錢，煎油塗之。湯火傷瘡：熟雞子十個，取黃炒取油，入膩粉十文攪勻，用雞翎掃上，三、五日永除瘢痕。（《集驗方》）杖瘡已破：雞子黃熬油搽之，甚效。（唐瑤《經驗方》）天泡水瘡：方同上。消滅瘢痕：雞子五七枚煮熟，取黃炒黑，拭塗，日三，久久自滅。（《聖惠方》）妊娠胎漏：血下不止，血盡則子死。用雞子黃十四枚，以好酒二升，煮如餳服之。未瘥再作，以瘥為度。（《普濟方》）耳疳出汁：雞子黃炒油塗之，甚妙。（談野翁方）▲抱出卵殼▲時珍曰：俗名混沌池、鳳凰蛻。用抱出者，取其蛻脫之義也。李石《續博物志》云：踏雞子殼，令人生白癜風。【主治】研末，磨障翳（《日華》）。傷寒勞復，熬令黃黑為末，熱湯和一合服，取汗出即愈（蘇頌。出《深師方》）。燒灰油調，塗癬及小兒頭身諸瘡。酒服二錢，治反胃（時珍）。【附方】舊二，新七。小便不通：雞子殼、海蛤、滑石，等分為末。每服半錢，米飲下，日三。（《普濟方》）小兒煩滿欲死：雞子殼燒末，酒服方寸匕。（《子母秘錄》）癍痘入目：雞子殼燒研，入片腦少許，點之。（《鴻飛集》）頭瘡白禿：雞子殼七個，炒研油和，敷之。（《秘錄》）頭上軟癤：用抱出雞卵殼，燒存性研末，入輕粉少許，清油調敷。（危氏方）耳疳出膿：用抱出雞卵殼，炒黃為末，油調灌之，疼即止。（《杏林摘要》）玉莖下疳：雞卵殼炒研，油調敷之。（同上）外腎癰瘡：抱出雞卵殼、黃連、輕粉等分，為細末。用煉過香油調塗。（《醫林正宗》）痘瘡惡證：癍痘倒陷，毒氣壅遏于裡，則為便血、昏睡不醒，其證甚惡。用抱出雞子殼（去膜），新瓦焙研。每服半錢，熱湯調下。嬰兒以酒調，抹唇、舌上，並塗風池、胸、背，神效。▲卵殼中白皮▲【主治】久咳氣結，得麻黃、紫菀服，立效（《別錄》）。【發明】時珍曰：按《仙傳外科》云：有人偶含刀在口，割舌，已垂未斷。一人用雞子白皮袋之，摻止血藥于舌根。血止，以蠟化蜜調沖和膏，敷雞子皮上。三日接住，乃去皮，只用蜜蠟勤敷，七日全安。若無速效，以金槍藥參治之。此用雞子白皮無他，但取其柔軟而薄，護舌而透藥也。【附方】新二。咳嗽日久：雞子白皮（炒）十四枚，麻黃三兩（焙），為末。每服方寸匕，食後飲下，日二。（《必效方》）風眼腫痛：雞子白皮、枸杞白皮，等分為末。吹鼻中，一日三次。（《聖濟總錄》）▲雞白蠹肥脂▲（《本經》）弘景曰：不知是何物？恐別一種耳。藏器曰：今雞亦有白台，如卵而硬，有白無黃，云是牡雞所生，名父公台。台字似橐字，疑傳誤也。機曰：此《本經》文，列于黑雌雞條下，似指雌雞之肥脂，如蠹虫之肥白，因其似而名之也。時珍曰：蠹音妒，而藏器以為橐何耶？今牡雞生子，亦時或有之，然不當有肥脂字，當以機說為近。否則，必雌雞之生腸也。《本經》有其名，不具其功，蓋脫簡之文。▲窠中草▲【主治】頭瘡白禿，和白頭翁草燒灰，豬脂調敷（《日華》）。天絲入眼，燒灰淋清汁洗之，良（時珍。出不自秘方）。【附方】新一。產後遺尿：雞窠草燒末，酒服一錢匕。（《普濟方》）▲燖雞湯▲【主治】消渴，飲水無度，用燖雄雞水，濾澄服之。不過二雞之水愈，神效（《楊氏經驗方》）。【附方】新一。雞眼作痛：剝去皮，以燖雞湯洗之。（《簡便方》）</p>
</body>

</html>